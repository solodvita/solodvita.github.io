Анатолій Яровед

## Війна

Війна... всі мають воювати... всі і все заради перемоги...
Далі я викладу геть НЕ популярні думки і кидайте в мене гнилими помідорами... але спочатку надайте відповідь, на головне питання допису: за що воюємо?
Так ось, питання наступне: за що воюємо?
За Україну? А що для вас Україна?
Територія? Так ви за все життя всю цю територію не обійдете і про те, що на ній існує чи відбувається - ніколи не дізнаєтесь.
За землю? Так вам належить лише малий її шматочок, якщо він у вас взагалі є. Шляхами України ви так само можете пересуватись, як і шляхами Польщі, Німеччини чи Іспанії... І той самий німець, поляк та іспанець по цій українській землі може ходити без обмежень і користуватись нею як і будь-який українець. То яка вам різниця чия вона і хто по ній ходить, якщо ваші права на цю землю такі самі, як і будь-кого ще?
Культура? А що для вас є культура? Скільки у вас особисто тієї української культури і що з неї суто українське? Сотня книжок? Тисяча пісень? Мазана хатка, вкрита соломою? Що? Може мова? Так ви ж носій тієї культури, мови, літератури, музики... де ви - там і існує ця культура, яку ви звете своєю. Вона ж ваша. Чи ця культура існує без вас?
За людей воюємо? За яких? Ви їх всіх особисто знаєте? А чому ж ваші рідні та знайомі люди виїхали до Європи і не бажають повертатись навіть після перемоги? Ви воюєте за тих людей, що зараз у Польщі та Італії? Їм там щось загрожує?
За державу? А що для вас є держава? Суто конституція - головний закон, на яку ви завжди посилаєтесь, коли вас у чомусь обмежують, а собі любому завжди "нада парєшать патіхаму"? Тобто "взагалі-то нізя, але якщо дуже треба, то можна"? Держава - то важливо, її чіпати не можна. Але якщо вам трохи більше 40 років, то у вас вже змінювалась колись держава... Не пропали? Пережили? Та й конституцію переписують всі, коли не ліньки, а проголошені там права та свободи просто ігноруються всіма і скрізь.
Ну так за що ж воюємо?
За хату, двір, зроблену власноруч лавку під парканом у селі? Тобто за майно? Ви нормальні? Ви воюєте і ризикуєте життям за майно, яке загалом не коштує і пів сотні тисяч зелених грошей? Так ваша нирка коштує більше, якщо не пропита. А тут все життя можете втратити, а не лише нирку. Хата - це майно, двір - майно, навіть лавка під парканом - всього лише майно.
Може ви воюєте за правду, справедливість та волю? Але якщо ви побачите бійку десь на вулиці - завжди рветесь у бій? Завжди готові до останнього подиху битись під магазином з п'яним бидлом, щоб помститись за порушені права людини, за честь і гідність постраждалого, за правду та за справедливість? Щось я таких не бачу... а тут раптом... ну ви ж самі казали....
 Ну так за що ж воюємо?
Є тверде і чітке пояснення за що воюємо?
І це пояснення не від тих, хто здалеку спостерігає за війною, а від тих, хто щодня ризикує життям зі зброєю у руках.
У світі існує лише одне пояснення, чому людина воює за власну країну - відстоювання переваг країни, які через агресію ворога можуть припинити своє існування. Тобто є країна, яка єдина надає людині якісь переваги перед всіма іншими людьми в інших країнах. І от за існування цих переваг людина йде воювати. Все інше - це примус поневоленого народу відстоювати інтереси керівників країни.
І тому, поки у людини не буде сформоване розуміння переваг бути українцем в Україні - його війна не має ніякого сенсу, а є лише примусом захищати інтереси можновладців країни, за яку він воює.
Відповіді можете писати у коментарі під дописом.


---

Два роки тому біля цього невеличкого ларька я спілкувався зі старим бомжем.
Приблизно о 5:10 ранку, проходячи повз в бік моря, я вітався з єдиною людиною, яка в цей час не спала в курортному містечку і перебувала на вулиці.
На моє питання чого він тут сидить, він відповів, що чекає, коли відкриється ларьок і господар безкоштовно пригостить його свіжою булкою та кавою.
І так щодня.
На питання, чому він не заробляє, була відповідь, що якщо богу потрібне його життя, то він потурбується про його продовження. А якщо богу набридне, то воно припиниться за будь-яких умов.
Фаталізм цієї людини вражав.
Але очі...
Ви б бачили його очі.
Це були очі найщасливішої людини в світі.
Бо він жив так, як бажав, без примусу, без проблем, без страху, без переймань, без вимушеності.
Він справді насолоджувався кожною миттю свого життя.
І я впевнений, що на все чимале курортне містечко це була найщасливіша, найдобріша та найпростіша людина.
А кількість грошей в кишені взагалі не впливала на його життя. В сучасному світі - це справжня свобода.
В останній день відпочинку я попрощався з ним словами "я заздрю твоєму щастю". На що він відповів: "не треба заздрити, бо твоє щастя також завжди з тобою. навчись бути в ньому".

## Право сильних або правила слабких

Сучасний світ занурився у протиріччя і не може з них вирватись через купу законів та правил, які обмежують дії різних організацій та установ. Різноманітні закони, правила, інструкції, угоди, договори та домовленості зв'язують руки тим, хто намагається відновити чи встановити порядок.
Натомість, порушники цього порядку не дотримуються ніяких правил та законів і отримують бажане.
Чому так? А все це склалось з однієї причини - людство забуло, що закони та правила не вирішують нічого взагалі, а є лише доповненням сили, оголошенням дій та реакцій сильного.
Тобто, проголошення покарання за злочин нічого не варте, якщо нема сили для покарання. З вуст слабкого погроза покарання за злочин, який здійснений сильним, звучить смішно.
Але світ загрався. Світ забув, що до всіх правил варто обов'язково додавати силу та міць.
От і вийшло, що світ лишився без сили, а лише з правилами. І злочинці вже навіть ті самі правила направили проти їх авторів. Тепер вже саме правило є зброєю, яка примушує всіх навколо коритись злочинцю, бо він знайшов шпарину між правилами та законами і тепер вимагає виконання.
А тепер поміркуйте про те, хто саме постійно наголошує на дотриманні законів та правил? Хто апелює до норм та домовленостей? Хто посилається на документи та шукає захисту у паперах?
Як не крутіть, а це робить саме слабкий, а не сильний. Сильний на виклик відповідає силою, а потім змінює під це власні закони. Навіть на вулиці, коли зупиняють чи арештовують злочинця, спочатку застосовують силу, а вже потім закон.
Але у великому світі, де змагаються народи та країни, спочатку звертаються до законів, а вже потім шукають сили.
Саме тому ми маємо те, що маємо. Спочатку розв'язується війна, а потім шукаються законні підстави її зупинити. Спочатку відбувається теракт, а потім шукається сила покарати виконувачів цього теракту.
Уявіть, що Україна б мала силу, яка б дозволяла відповісти московії і вдарити одразу по зубах. Чи звертались би ми до міжнародних інституцій по допомогу?
Зверніть увагу, як діє Ізраїль. Спочатку жорстка відповідь ворогу, а потім вже ООН і всі інші наглядачі за порядком. Та навіть коли там почали щось від Ізраїлю вимагати, плани та дії не змінились. Бо вони мають силу і відповідають на виклик силою, а не папірцями та підписами під ними.
З огляду на це, варто згадати всім відомі меморандуми, угоди та конвенції, які начебто мали захистити Україну від агресії московитів. Вони працювали умовно і тимчасово. Але за цей час варто було озброюватись і міцніти, чого ніхто не робив.
І тепер, всі пропозиції щодо перемир'я, переговорів та припинення вогню розбиваються об недовіру щодо гарантій безпеки. Забудьте ви про ті гарантії, бо вони нічого не дають і дати не можуть.
Розумний одразу після підписання перемир'я буде накопичувати силу найбільшими темпами, якими тільки може. Ось це буде гарантією. Не папірець, приклеєний на прикордонний стовп зупинить ворога, а лінія оборони з сотень стволів і чим більший калібр тих стволів, тим міцніші гарантії. А запорука безпеки не на засіданням рад досягається, а на заводах, де за добу виробляють сотню тисяч снарядів.
Так що ж зараз робити?
Та все ж просто. Треба перерва, яка дозволить накопичити сили, зміцніти, отямитись та одужати. Не варто думати, що перерва допомагає лише ворогу міцніти. Це шанс зміцніти і самим. Без втрат життів, без втрат територій, без втрат потенціалу. Озброюватись, накопичувати сили, набиратись міці. 
Si vis pacem- para bellum. Бажаєш миру - готуйся до війни. Цьому твердженню півтори тисячі років і ще ніхто його не спростував. 
Бо ніхто сильним за нас не буде. Ніхто власну силу за нас витрачати не буде. Ніхто. І сподіватись на те, що колись можливо за нас вступляться та захистять - не варто, бо цього не буде ніколи. 
Хто сильний - той відповідає силою. А якщо достатньо сильний, то на такого і не нападають. Якщо ворог знає про вашу силу, яка перевищує його можливості - він ніколи не нападе. Це єдиний закон захисту, який давніший за всі існуючі. Бо у природі існує лише закон сили, а правила та закони пишуть слабкі і на них лише сподіваються. 